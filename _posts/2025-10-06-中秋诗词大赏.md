---
layout: post
title: "中秋诗词大赏"
date: 2025-10-06
category: 念两句诗
---
### 水调歌头 
〔宋〕苏轼

丙辰中秋，欢饮达旦，大醉，作此篇，兼怀子由。

明月几时有？把酒问青天。  
不知天上宫阙，今夕是何年。  
我欲乘风归去，又恐琼楼玉宇，高处不胜寒。  
起舞弄清影，何似在人间。  

转朱阁，低绮户，照无眠。  
不应有恨，何事长向别时圆？  
人有悲欢离合，月有阴晴圆缺，此事古难全。  
但愿人长久，千里共婵娟。

### 十五夜望月
〔唐〕王建

中庭地白树栖鸦，冷露无声湿桂花。  
今夜月明人尽望，不知秋思落谁家。

### 嫦娥
〔唐〕李商隐

云母屏风烛影深，长河渐落晓星沉。  
嫦娥应悔偷灵药，碧海青天夜夜心。

### 太常引·建康中秋夜为吕叔潜赋
〔宋〕辛弃疾

一轮秋影转金波，飞镜又重磨。  
把酒问姮娥：被白发，欺人奈何？

乘风好去，长空万里，直下看山河。  
斫去桂婆娑，人道是，清光更多。

### 西江月·中秋和子由
〔宋〕苏轼

世事一场大梦，人生几度秋凉？  
夜来风叶已鸣廊。看取眉头鬓上。

酒贱常愁客少，月明多被云妨。  
中秋谁与共孤光。把盏凄然北望。

### 阳关曲·中秋月
〔宋〕苏轼

暮云收尽溢清寒，银汉无声转玉盘。  
此生此夜不长好，明月明年何处看。

### 天竺寺八月十五日夜桂子
〔唐〕皮日休

玉颗珊珊下月轮，殿前拾得露华新。  
至今不会天中事，应是嫦娥掷与人。

### 满江红·小住京华
〔近现代〕秋瑾

小住京华，早又是中秋佳节。  
为篱下黄花开遍，秋容如拭。  
四面歌残终破楚，八年风味徒思浙。  
苦将侬强派作蛾眉，殊未屑！

身不得，男儿列，心却比，男儿烈。  
算平生肝胆，因人常热。  
俗子胸襟谁识我？英雄末路当磨折。  
莽红尘何处觅知音？青衫湿！

### 水调歌头·徐州中秋
〔宋〕苏辙

离别一何久，七度过中秋。  
去年东武今夕，明月不胜愁。  
岂意彭城山下，同泛清河古汴，船上载凉州。  
鼓吹助清赏，鸿雁起汀洲。

坐中客，翠羽帔，紫绮裘。  
素娥无赖，西去曾不为人留。  
今夜清尊对客，明夜孤帆水驿，依旧照离忧。  
但恐同王粲，相对永登楼。

### 念奴娇·中秋
〔宋〕苏轼

凭高眺远，见长空万里，云无留迹。  
桂魄飞来，光射处，冷浸一天秋碧。  
玉宇琼楼，乘鸾来去，人在清凉国。  
江山如画，望中烟树历历。

我醉拍手狂歌，举杯邀月，对影成三客。  
起舞徘徊风露下，今夕不知何夕？  
便欲乘风，翻然归去，何用骑鹏翼。  
水晶宫里，一声吹断横笛。

### 念奴娇·过洞庭
〔宋〕张孝祥

洞庭青草，近中秋，更无一点风色。  
玉鉴琼田三万顷，着我扁舟一叶。  
素月分辉，明河共影，表里俱澄澈。  
悠然心会，妙处难与君说。

应念岭海经年，孤光自照，肝胆皆冰雪。  
短发萧骚襟袖冷，稳泛沧浪空阔。  
尽挹西江，细斟北斗，万象为宾客。  
扣舷独啸，不知今夕何夕！

### 八月十五日夜湓亭望月
〔唐〕白居易

昔年八月十五夜，曲江池畔杏园边。  
今年八月十五夜，湓浦沙头水馆前。  
西北望乡何处是，东南见月几回圆。  
昨风一吹无人会，今夜清光似往年。

### 鹧鸪天·桂花
〔宋〕李清照

暗淡轻黄体性柔，情疏迹远只香留。  
何须浅碧深红色，自是花中第一流。  
梅定妒，菊应羞，画阑开处冠中秋。  
骚人可煞无情思，何事当年不见收。
